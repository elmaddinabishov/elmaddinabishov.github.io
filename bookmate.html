
  <!DOCTYPE html>
  <html lang="az">
  <head>
    <meta charset="UTF-8">
      <meta name="viewport" content="width=device-width, initial-scale=1.0">

    <title>BİRİNCİ NƏĞMƏ</title>
    <link rel="stylesheet" href="index.css">
  </head>
  <body>

    <section class="container">
    <h1>BİRİNCİ NƏĞMƏ 1</h1>

    <p>   Bu dünyada ömrümün yarısını keçəndə
      <br>Mən girdim zülmət kimi qaranlıq bir meşəyə.
      <br>İtirdim doğru yolu zülmət dərə içində.
      <br>
      <br>O salıbdır fikrimi dəhşətə, əndişəyə.
      <br>Vəhşi idi o meşə, qorxuluydu, dərindi,
      <br>Necə təsvir eləyim, bənzədim hansı şeyə!
      <br>
      <br>Zəhər kimi acıydı, ölüm ondan şirindi.
      <br>Lakin ondan əbədi ibrət dərsi alan mən.
      <br>Orda gördüklərimi deyərəm bir-bir indi.
      <br>
      <br>Elə o vaxt getdiyim düz yolu itirərkən
      <br>Yuxu məni yanıldıb çaşdırmışdı o qədər,
      <br>Bilmədim necə girdim həmin meşəyə birdən.
      <br>
      <br>Təpənin ətrafını dövrələmiş dərələr.
      <br>Mən həmin o təpənin ətəyinə çatanda
      <br>Ürəyimi dəhşətlə sıxırdı qorxu, kədər.
      <br>
      <br>Yalnız mən onu gördüm gözlərimi açanda
      <br>Hər tərəfdə bələdçi o göylərin məşəli
      <br>Dağların çiyni üstdən boylandı bircə anda.
      <br>
      <br>Rahatca nəfəs aldım mən günəşi görəli,
      <br>İntəhasız gecədə tükənməz əzab çəkən
      <br>Könlüm məğlub elədi bu qorxunu, əngəli.
      <br>
      <br>Elə bil ki, köpüklü dalğaları yarıb tən,
      <br>Sahilə yaxınlaşan təngnəfəs bir insan,
      <br>Keçdiyi qorxunc yola boylanırdı təzədən.
      <br>
      <br>Mən özüm də bu sayaq - canda qorxu, həyəcan
      <br>Bu ölümə aparan yolları görüm deyə,
      <br>Çevrilib ehtiyatla geriyə baxdım bir an.
      <br>
      <br>Vücudum da qovuşdu rahatlığa, dincliyə;
      <br>Asanlaşdı elə bil cığırları dağın da,
      <br>Mən yoluma düzəldim qalxmaq üçün zirvəyə.
      <br>
      <br>Aşağıda, sıldırım dağların ayağımda
      <br>Bir vaşaq görünürdü dərisində ləkələr,
      <br>Al-əlvandı naxışlar belindəki xalında.
      <br>
      <br>Dolaşıb yollarımı o kəsirdi sərasər,
      <br>Bu qorxunc uçurumun önündə neçə kərə
      <br>İstədim dönüb geri, xilas olam birtəhər.
      <br>
      <br>Səhərin sübh çağıydı, ulduzlar vurub dövrə
      <br>Günəşi ötürürdü bu aləmə nəhayət.
      <br>O ulduz dəstəsinə, sonsuz gözəlliklərə
      <br>
      <br>İlk təkanı vermişdi ilahi bir məhəbbət.
      <br>İnanırdım mən artıq bu xoşbəxt dəqiqəyə;
      <br>Ona görə könlümü sıxmırdı qorxu, dəhşət
      <br>Rast gələndə tükləri bəzəkli o vəhşiyə.
      <br>
      <br>Sonra da şir göründü, onun qabarmış yalı
      <br>Ürəyimi yenidən salırdı vahiməyə.
      <br>Sanki mənim üstümə gəlirdi o, havalı,
      <br>Acından nərildəyir, səsində bir qəzəb var,
      <br>Nəfosi vahiməylə titrədirdi havanı.
      <br>
      <br>Onunla bir gəlirdi arıq dişi canavar,
      <br>Gətirirdi özüylə bütün hərislikləri;
      <br>Bu hərislik ucundan nələr çəkmir insanlar,
      <br>Onun mənə zillənən dəhşət dolu nəzəri
      <br>Elə buxovladı ki, əllərimi gizlicə,
      <br>Zirvəyə çatmağıma qalmadı ümid yeri.
      <br>
      <br>Xəsis dövlət toplayır özünə gündüz-gecə,
      <br>Bütün yığdıqlarını itirəndə qəflətən
      <br>Keçmişi xatırlayıb qanlı yaş tökür necə -
      <br>Mən də düşdüm bu sayaq təlatümə, dəhşətə.
      <br>
      <br>Acgöz dişi canavar məni qədəmbəqədəm
      <br>Qovlayırdı dərəyə, nur düşməyən zülmətə.
      <br>Mən həmin o qaranlıq dərəyə endiyim dəm,
      <br>Nəhayətsiz sükutdan yorulmuş insan kimi
      <br>Bir kişi peyda oldu öndə, görkəmi mübhəт.
      <br>
      <br>Bu boşluğun qoynunda mən ona baxan kimi
      <br>Dedim: "İstərsə teyf ol, istərsə canlı insan,
      <br>Xilas elə, ol mənə sən bir pasiban kimi!"
      <br>Cavab verib söylədi: "İnsan idim bir zaman,
      <br>Əsil - nəcabətimsə qədim lombardlılardı,
      <br>Onların yurdu idi Mantuya - əziz məkan.
      <br>
      <br>Doğuldum sub Julio, hərçənd ömrümün ardı
      <br>Avqustun hökmü altda keçib getdi Romada.
      <br>O zamanlar hələ xalq bütlərə tapınardı.
      <br>Şairdim, inanırdım təbə də, ilhama da,
      <br>Anxizin oğlu kimi üzmüşəm qüruba mən
      <br>Yanaraq külə dönmüş o məğrur Troyadan.
      <br>
      <br>Geriyə - əzablara tələsirsən bos nədən?
      <br>Niyə yüksəlməyirsən, söylə, hər şeydən qabaq,
      <br>Sevinclərin əvvəli - işıqlı zirvəyə sən?"
      <br>
      <br>"Demək, sən Vergilisən, o intəhasız bulaq,
      <br>Sənin qəlbindən axdı bu dünyaya nəğmələr? -
      <br>Bu sözləri deyərək başımı əydim ancaq. -
      <br>
      <br>Ey bütün şairlərə yol göstərən, ey rəhbər,
      <br>Zəhmətinlə, tükənməz eşqinlə etdin kömək 
      <br>O xəzinənə girmək oldu mənə müyəssər!
      <br>Sən mənim müəllimim, mənə sevimli örnək;
      <br>Hor yerdə təriflərə layiq şah misraları
      <br>Yalnız sən bəxş elədin mənə qiymətli irstək.
      <br>
      <br>Görürsən məni əldən salan bu canavarı!
      <br>Damarımda donub qan, əsir bütün bədənim
      <br>Ey hikmətlər sahibi, yetiş dadıma barı!"
      <br>
      <br>Cavab verdi, vahimə içində görüb məni:
      <br>"Yeni yol tutmalısan, səninçün başqa yol var,
      <br>Gərək sən tərk eləyib gedəsən bu dərəni,
      <br>Sənin göz yaşlarını tökən dişi canavar,
      <br>Bütün yüksələnləri sıxışdırır həmişə.
      <br>
      <br>Qarşısına çıxsa kim - həlak edir biqərar;
      <br>Kinlidir, qan içməyi özünə etmiş peşə,
      <br>Həris bir iştahayla nə yesə acdır yenə,
      <br>Yedikcə yemək istər, yenə ac, yenə təşnə.
      <br>
      <br>Hər zibillə kürsəyə gəlir o, dönə-dönə,
      <br>Çoxusunu tovlayır, lakin şərəfli Köpək
      <br>Gəlib səbəb olacaq onun nəhayətinə.
      <br>Nə zəngin malikanə, ona nə qaş-daş gərək,
      <br>Məhəbbəti, şərəfi dadıb ağıl-kamalla,
      <br>Tra feltro e feltro hökmranlıq edəcək.
      <br>
      <br>O gərək İtaliyaya həqiqi qalxan ola
      <br>Bu yolda qəti olundu Turn, Nis və Evrial,
      <br>Bu yolda öz canını qurban verdi Kamilla.
      <br>
      <br>Canavar hansı səmtə yolunu salsa dərhal
      <br>Köpək onu qovlayıb Cəhənnəmə salacaq. 
      <br>Həsəd vəhşini ordan səsləyirdi dalbadal.
      <br>
      <br>Sənə indi bunları deyə bilərəm ancaq:
      <br>Gəl, gəl, uzaqlaşdırıb durduğumuz bu yerdən
      <br>Səni əbədiyyətə aparım, gəl dalımca.
      <br>
      <br>Aydın eşidəcəksən dəhşətli nalələrdən
      <br>Orda qədim ruhların çəkdiyi əzabları,
      <br>Sonsuz yalvarışları -- ölmək üçün yenidən.
      <br>
      <br>Sonra sən gedəcəksən, günün birində barı
      <br>Alovlar içində də xoşbəxt bir qəbiləyə
      <br>Qovuşmaq ümidiylə çırpınan insanları.
      <br>
      <br>Bir qədər də ucalıb qalxsan əgər zirvəyə,
      <br>Orda səni qarşılar ləyaqətli bir ürək.
      <br>Sən onunla gedərsən, mən dönərəm geriyə;
      <br>Onun qanunlarının barışmaz düşmənitək,
      <br>Nə məni, nə mənimlə buraya gələnləri
      <br>Paytaxtına buraxmır ordakı hakim mələk.
      <br>
      <br>Hər yerdə hökmrandır, orda onun şəhəri,
      <br>Ordadır tacı-taxtı, hökm eləyir ürəkdən;
      <br>Xoşbəxtdır o adam ki, girə bilir içəri!"
      <br>Dedim: "Mənim şairim, and verirəm səni mən
      <br>Varlığın duymadığın uca pərvərdigara,
      <br>Qurtarmaqçün şərr ilə bəlaların əlindən.
      <br>
      <br>Buyur" yol göstər mənə dediyin o diyara,
      <br>Pyotr darvazasından o dünyanı görüm mən,
      <br>Baxım ruhu əbədi əzabda olanlara".
      <br>O, yoluna düzəldi, düşdüm dalınca həmən.
      <br>
    </p>

        </section>
  </body>
  </html>
    
